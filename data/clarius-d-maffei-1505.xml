<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
<teiHeader>
<fileDesc>
<titleStmt>
    <title>Danielis Clarii epistula ad Iulianum Maffeium (15. Oct. 1505), versio electronica</title>
    <author>
        <persName>Daniel Clarius</persName>, 
        <date from="1460" to="1523">c. 1460 - non ante 1523</date>
        <idno type="wikidata">Q21542922</idno>
    </author>
        <respStmt>
            <resp>Editionem electronicam curavit</resp>
            <persName>Neven Jovanović
                <idno type="VIAF">6913774</idno>
            </persName>
        
    </respStmt>
    
</titleStmt>
<editionStmt>
<edition>
<date when="2022-03">mense Martio 2022</date>
</edition>
</editionStmt>
    <publicationStmt>
        <p>elektronska verzija: Croatiae auctores Latini, znanstveni
            projekt. 
            <orgName>Filozofski fakultet Sveučilišta u Zagrebu</orgName>,
            Hrvatska.  
            <idno type="wikidata">Q3445232</idno>
            <date when="2022-03">ožujka 2022</date></p>
    </publicationStmt>
<sourceDesc>
    <p>MS Vat. Ott. lat. 707, ff. 234-239; 
        digitalni faksimil mikrofilmske snimke
        <ref type="internet" target="https://digi.vatlib.it/view/MSS_Ott.lat.707"></ref>
    </p>
    
</sourceDesc>
</fileDesc>
    <profileDesc>
        <creation>
            <placeName>Ragusii.</placeName> 
            <date when="1505-10-15">15. 10. 1505.</date>
        </creation>
        <textClass>
            <keywords scheme="typus">
                <term>prosa oratio</term>
            </keywords>
            <keywords scheme="aetas">
                <term>Litterae renatae (1400-1600)</term>
                <term>Saeculum 16 (1501-1600)</term>
                <term>1501-1550</term>
            </keywords>
            <keywords scheme="genre">
                <term>prosa oratio - epistula</term>
            </keywords>
        </textClass>
    </profileDesc>
<revisionDesc>
    <change>
        <name>Neven Jovanović</name>
        <date>2022-03-11</date>
        Prva verzija.
    </change>
</revisionDesc>
</teiHeader>
<text type="prorsaOratio">
        <body>
            <div type="prorsaOratio-epistula">
                <opener>Reuerendissimo domino Iuliano Metrapolitae Rhacusino Daniel Clarius
                    Parmensis salutem plurimam dicit post meritam commendationem.</opener>
                <p> Litteras Amplitudinis tuę pridie Calendas Septembres laetus accepi quibus
                    epistolę Rhacusini Senatus isthuc ad Pontificem Maximum tuamque Amplitudinem
                    directae, utpote orationis meae filo contextae, laudabantur calculo Fulginantis
                    Sigismundi ab aure scribae Maximi Pontificis et oratoris consummati. His quoque
                    litteris de Epidauro nostra, de serpente Aesculapii quid sentiam interrogabar
                    quidue in ea monimenti ueteris appareret. Quibus quidem ordine respondebo; sed
                    primum me uix dignum confiteor tanti testimonio uiri publice commendare. Cuius
                    tamen authoritate et iudicio delinitus (nec enim mihi cornea fibra) hoc fruar
                    praeconio, Demosthenis exemplo nullam existimantis acroasin homini
                    chariorem quam proprias laudes audire praedicari; et eam demum opimam laudem
                    Hector Naeuianus ait a probato uiro procedere. </p>
                <p> Sunt in Peloponneso Epidauri duę teste Ptolemęo; una in Laconico sinu sita
                    Calauriam spectat insulam, fato Demosthenis claram, altera in Saronico uergens
                    ad Megaras et Aeginam. Tertiam legimus Illyricam ultra Plinium et Hirtium
                    Hieronymo Hilarionis Thabathensis boa dracone celebrem, et Lucanus »Illyris
                    Ionias uergens Epidaurus in undas«. Epidamnus tamen, non Epidaurus quidam anceps
                    reponunt, quale illud Vergilianum: »Eliadum palmas Epiros equarum«. Illa uero
                    Peloponnesiaca, quę Isthmo propinquior est, longe hac nostra clarior uel aede
                    uel serpente medici numinis, cuius mythicam conferunt rationem Macrobius, mihi
                    gentilis, et Fulgentius. Eandem quoque Plinius fatidico Aesculapii templo
                    reponit insignem ac inde Romanis peste laborantibus labitur in urbem
                    specie serpentis fatale remedium. Laconicum uero nonnulli Lemiram dicunt;
                    Homerus <foreign xml:lang="grc">τὸ <unclear>..</unclear> ἀμπελοεντ´ Ἐπίδαυρον</foreign> de qua Stephanus Byzantinus, bonus imprimis
                    author, Aesculapium fuisse credit <foreign xml:lang="grc">Ἐπίδαυρος δὲ ἐκαλεῖτο καὶ Μειλισσία καὶ Αἱμηρά
                    διὰ τὸ συνεχῶς αἱμάσσεσθαι τὸν βωμὸν τοῦ Ἀσκληπιοῦ ὑπ´ τῶν θυσιῶν</foreign>. His liquet
                    uerbis nostros Liuium, Nasonem, Valerium de Epidauro Peloponnesi uel illa Homeri
                    uitifera uel illa Stephani cruenta Aesculapium schemate serpentis Romam uectum,
                    non ab Illyrica uoluisse. Quę quidem Epidaurus (utrum duarum, non ausim
                    affirmare) omnium fere orientis ciuitatum uetustissima antequam Moses
                    nasceretur, quo primum Iudaei anno Iobeleum coluerunt, condita fuit, parum citra
                    primos Aegyptiorum pharaones. Nostra uero haec, quam Zaptat gentiliter
                    dicunt, nos Rhacusam ueterem, fuit illarum utrisque recentior; olim chersonesus,
                    nunc uero continenti penitus adhaesit. In ea arcus ueteres, sepulchra, spelaea,
                    aquae ductus per saxa salebrosa et ardua montium scandens ultra uiginti milia
                    passuum diffunditur quo nec ullum magis operosum Frontinus nec uidit nec
                    scripsit. Est illa bona parte pensilis et rudere complanata ueteri
                    nauigantibusque benigna portu. In medium autem instar Taenarię faucis est uidere
                    specus ingens, altum, fornicatum conuexo fornicis ferreis annulis pendentibus
                    uia dehiscens in profundum patorem gradatim fertur intus ad aquas quibus solum
                    specus inundans ad multa milia passuum subter Epidaurum fertur ambiguis uiarum
                    amfractibus. </p>
                <p> Haec sunt, optime pater, quae succisiuo tempore et strictim de postulatis 
                    potui colligere Amplitudini Tuae gratificandi studiosus, alioqui publicis
                    occupatus negotiis, quibus et alter mihi collega longe districtior; ille huius
                    summam senatus gerit a secretis in quibus et ego, <foreign xml:lang="grc">ἔσχατος ἄνδρων</foreign>, epistolas,
                    quarum magister gero curam, scribendi fungor officio; quod muneris nouus adhuc
                    nuper obiui a lucerna Demosthenis et Ciceronis auulsus Rhacusini senatus
                    imperio. Qui quidem et ciues uniuersi sui pridem Metrapolitę praesentia cassi
                    moerent, et in eo se tamen moerore consolantur spe et uidendi et humiliter
                    amplectendi suum patrem, suum pastorem, de quo magna est omnium ciuium opinio
                    cum scientia tum probitate morum, et longo rerum usu Romae inter principes
                    Reipublicae Christianae comparato. His quotidie rationibus accensi et in dies
                    magis inflammantur patres nostri, morum grauitate benigni et faciles,
                    pastorem sibi annis parem uidere, sanctitate et doctrina priorem desiderant,
                    optant, et cupiunt; qui nihil minus ferunt quam rerum nequitiam; qui religionem
                    profitentur, non inscii quibus moribus, qua doctrina ecclesia Rhacusina in
                    multis emendari digna fulcietur, et cuius pastoris exemplo; quod si nobis (ut
                    fore speramus) propediem contigerit, tunc ipsi fatebimur Cadmum non Phoenicia,
                    non Grecia, sed ab urbe Latia ad Illyrios, non barbaram, sed urbanam gentem
                    penetrasse. Quod aut ad me spectat, omnem operam meam et diligentiam pro
                    Reuerendissima Dominatione Vestra me nauaturum semper polliceor. </p>
                <closer> Rhacusii die XV. Octobris MDV. Daniel Clarius Parmensis Reuerendissimae
                    Dominationis Vestrae seruus humilis </closer>
                
            </div>
        </body>
</text>
</TEI>
