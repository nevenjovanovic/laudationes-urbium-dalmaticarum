---
title: Michaelis Marulli De laudibus Rhacusae (ante 1489), versio electronica
lang: lat
--- 


 

# De laudibus Rhacusae

Rhacusa multis gens Epidauria  
Sicana pubes pluribus, at mihi,  
ut nomen incertum genusque  
grande soli decus urbiumque  
quascumque longus subluit Adria;  
quo te merentem carmine prosequar?  
non falsus, aut somno petita  
materia sine teste inani?  
amica quondam dulcis, ubi puer  
primas querelas et miseri exili  
lamenta de tristi profudi  
pectore non inimicus hospes.  
hinc me locorum uis rapit aspera  
euicta cultu saxaque mollibus  
seruire Phaeacum uiretis  
iussa uirum docili labore  
et cuncta Cressa uite nitentia  
qua longa Sercus brachia porrigit  
obiectus hibernis pruinis  
et Boream populis tuetur;  
hinc tuta passim sponte deum freta  
litusque foetum portubus et bonis  
gens laeta conuectis utroque  
limine flammiferentis astri.  
hinc ipsa muro moenia duplici  
educta caelo, pars licet altera  
natura et abrupti superbit  
rupibus aeriis profundi,  
complexa portus mole Cyclopea  
urbisque quantas diuitias neque  
mater Syracusae tulere  
nec gemino mare diues Isthmos.  
et si ista (quamquam maxima, nec nisi  
concessa raris munere caelitum)  
uirtutis et laudum tuarum  
uera loqui quota pars uolenti?  
cum morem et urbis saepe animo sacra  
tot iura mecum cogito, cum decus  
pulchramque libertatem auorum  
perpetua serie retentam  
interque Thurcas et Venetum asperum  
et inquietae regna Neapolis  
uix qualis Aetnaeo profundo  
unda freti natat aestuosi?  
heu quae suetum nec patitur iugum  
nec si carendum sit, ferat otium  
incerta uotorum suisque  
exitio totiens futura;  
nam quae remotis usque adeo iacet  
gens ulla terris? quod mare tam procul  
ignotum acerbis Appulorum  
exiliis Calabrumque cladi?  
non his beati quaeritur artibus  
quies honesti, non bona strenuae  
uirtutis et frugi parata  
regna domi populique pace.  
sed haec silenti non patiens amor;  
tu uero coeptis artibus optima  
rem auge decusque, et nationum  
ut merita es, caput usque uiue.  
