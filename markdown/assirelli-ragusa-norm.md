---
title: In laudem nobilitatis Aspalatensis (post 1452)
lang: lat
--- 


Leonardi Montagnae Veronensis, secretarii apostolici, comitis Palatini et poetae laureati
Carmina epistolarum et epigrammatum

# In laudem nobilitatis Aspalatensis

quis te, nobilitas pulchri ueneranda uetusque  
Aspalati, posset dignas expromere laudes?  
heu neque Vergilius nec magnus uiuit Homerus,  
diuino ornarunt qui sicut carmine Troiam  
Troianosque uiros armis noua regna petentes,  
sic possint ueteris famae monumenta Salonae  
mandare aeternae teque, urbis semina tantae.  
namque es reliquiae illius populusque superstes,  
conciuisque tui tandem facta incola tecti  
Caesaris Illyricique decus maris altaque longe  
gloria Dalmatiae Veneta ditione beatae.  
Maximus ut torque est Torquatus dictus ab hostis  
utque sibi domitis supersit cognomen ab Afris  
Scipio et euersis iisdem maiorque minorque,  
Pollio ab antiqua sic nato imponere terra  
ipse tua, magnos a qua tulit hoste triumphos,  
nascenti nomen non dedignatus honoris.  
ergo nobilitas meritis clarissima tantis  
perpetuo laetare tuis: nec sit tibi causa  
tristitiae, quod nemo queat te condere digna  
carmina; sat decori tibi sunt monumenta tuorum.  
nec minus ipse tuus praesul tibi praestat honoris:  
cui Veneta degente domus dat Zanna paternum  
clara genus, ueterum titulis ornatur auorum;  
Eugeniique nepos materno est sanguine quarti  
huicque secundus erat Franciscus auunculus, almae  
ecclesiae princeps: nomen Laurentius ipsi est,  
fronde uelut laurus, quoniam uirtute uirescit.  
